|| khyod ni bdud las rnam rgyal te | | ’gro kun dad par mdzad pa yaṅ || bdag gis chos ñid rjes
bsams na | | chen po ltar gaṅ ma mthoṅ ṅo |

| sdaṅ bas rgol bar rtsol byed pa | | maṅ po’aṅ gźom par bya ba ni || khyad par gnas la brten
pa yi | | bzod pa’i tshigs (6)su mtshar mi che |

| gaṅ tshe bdud rnams mṅon btul ba | | de yi nub mo kho na la || ñon moṅs śin tu che spaṅs pa
| | de ñid rmad du byuṅ ba lags |

| ’od zer phreṅ ba stoṅ ldan pa’i | | ñi mas mun bsal gaṅ lags daṅ || dpa’ bo khyod kyis mu
stegs las | | rgyal bar mdzad pa (7)ci źig mtshar |

| ’dod chags bral bas chags bcas daṅ | | źe sdaṅ bral bas źe sdaṅ can || gti mug bral bas rmoṅs
pa ste | | gsum pos rtag tu gsum dag btul |

| dam chos rab tu bstod pa daṅ | | dam chos ma lags smod mdzad kyaṅ || dam pa dag daṅ tha ma
la | | (112a1)khyod ni chags daṅ khro mi mṅa’ |

| dgra bcom pa daṅ mu stegs la | | rjes su chags daṅ khoṅ khro bar || khyod kyi thugs ni mi
’gyur na | | khyod la bstod du ci źig mchis |

| yon tan rnams la’aṅ ma chags la | | yon tan can la’aṅ bźed mi mṅa’ || kye ma’o (2)khyod kyi
thugs stobs ni | | rab daṅ yoṅs su dag pa lags |

| dbaṅ po rnams ni rab daṅ ba | | dus rnams rtag tu mi ñams pas || khyod thugs rtag tu daṅ ba
dag | | mṅon sum gyur pa bźin du gda’ |

| raṅ bźin dam pa legs gsuṅs daṅ | | mdzad spyod bzaṅ pos (3)bsgrags pas na || khyod kyi blo
gros dgoṅs pa dag | | rnam dag byis pa’i bar la grags |

| rmad du byuṅ ba’i bstod pa ste le’u bźi pa’o ||

